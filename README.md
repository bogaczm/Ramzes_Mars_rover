# Ramzes Łazik Marsjański 

## Streszczenie wykonanych prac

Celem pracy inżynierskiej było wykonanie stanowiska edukacyjnego składającego się z platformy mobilnej i zainstalowanego na niej manipulatora o pięciu stopniach swobody wraz z dedykowanym układem sterującym. Realizacja pracy obejmowała zapoznanie się z dostępnymi na rynku technologiami oraz gotowymi rozwiązaniami manipulatorów do celów edukacyjnych, a następnie, na podstawie przeprowadzonego badania rynku, zaproponowanie własnego rozwiązania. Opracowanie konstrukcji mechanicznej i układu sterowania manipulatora wymagało zapoznania się z różnymi typami napędów oraz systemami sterowania, pozwalającymi na określenie położenia poszczególnych ogniw manipulatora. Dzięki temu możliwa była implementacja równań kinematyki odwrotnej i wyznaczenie położenia punktu TCP względem zewnętrznego układu współrzędnych. Po opracowaniu konstrukcji manipulatora, obliczone zostały jego parametry kinematyczne oraz zastosowany został sterownik mikroprocesorowy pozwalający na bezprzewodową komunikację z komputerem operatora robota. Kolejnym krokiem prac było opracowanie sposobu zewnętrznego (nadrzędnego) sterowania platformą i manipulatorem. Na podstawie analizy dostępnych na rynku rozwiązań zaproponowano własne rozwiązanie, umożliwiające przystosowanie kontrolera do potrzeb użytkownika. W ramach realizacji pracy skonstruowano interaktywną rękawicę wyposażoną w czujniki akcelerometryczne, która pozwala na sterowanie platformą mobilną. Ostatnią z wykonanych w trakcie trwania projektu czynności, było połączenie dwóch równoległych projektów: konstrukcji manipulatora i dedykowanej rękawicy sterującej oraz budowy platformy mobilnej, w jednego robota mobilnego. Integracja dwóch rozwiązań zawierała połączenie elementów mechanicznych (osadzenie manipulatora na platformie), elektrycznych (zasilanie i poprowadzone przewodami interfejsy komunikacyjne), programistycznych (połączenie programu wraz z interfejsem graficznym w taki sposób, aby umożliwiał sterowanie platformą i manipulatorem równolegle). Na końcu pracy przedstawione zostały instrukcje umożliwiające sterowanie robotem, realizowane za pomocą opracowanej rękawicy oraz wskazane kierunki dalszego rozwoju projektu. 



